---
title: Blogs i praksis
date: 2017-10-13 22:23:00 +02:00
categories:
- mil1.1
- blogs
comments: true
modul: mil1.1
---

Efter at have beskæftiget sig med blogs i en akademisk forstand, er det vel på sin plads at gøre sig nogle praksiserfaringer med samme.

Udover mit primære arbejde, underviser jeg på en ungdomsskole i programmering. Da jeg kun ser eleverne to timer om ugen, og da de har en alder hvor de burde være i stand til at reflektere (7.-9. årgang), tænkte jeg at det var oplagt at indføre blogs som refleksionsrum for eleverne.

På baggrund af den viden jeg har tilegnet mig på Kernemodul 1, havde jeg følgende kriterier for anvendelsen af blogs i undervisningen:

1.  Det skal være nemt, og gratis, at oprette en konto - gerne med mulighed for log-in med Google, da eleverne i forvejen har en konto via deres skole.
2. Der skal være mulighed for at lægge filer op, ikke blot billeder og video, da eleverne skal kunne uploade de .hex-filer deres progammer kompileres til.
3. Det skal være fleksibelt nok til at tillade elevens eget udtryk, men så simpelt at sætte op, at det ikke spænder ben for den originale intention.

Punkt 2 viste sig at være den afgørende, da de fleste store blog-miljøer ikke tillader at man uploader arbitrære filer. Valget faldt i sidste ende på [Padlet](https://da.padlet.com/), hvilket overraskede mig lidt, da jeg ikke har tænkt på denne platform som refleksion-/blogværktøj før. Det tjekker dog samtlige af mine krav af, og jeg er indtil videre ganske tilfreds med valget. 

Vi har anvendt bloggen i de tre undervisningsgange vi har gennemført indtil videre. Kravene til eleverne er blot, at de ved afslutningen af dagens program skal lave et indlæg som er *relevant* for dagens undervisning. Nogle lægger dagens .hex-filer op så den bliver gemt, nogle lægger billeder og korte noter op, mens andre skriver om hvad de synes om dagens undervisning og mere generelt om det at lære at programmere. Én gruppe er endda blevet inspireret til at lave en fælles, sideløbende blog, også i Padlet, om gaming.
